Łazienki Królewskie – zespół pałacowo-ogrodowy w Warszawie założony w XVIII wieku przez Stanisława Augusta Poniatowskiego.
Nazwa pochodzi od barokowego pawilonu Łaźni, wzniesionego w latach 80. XVII wieku przez Stanisława Herakliusza Lubomirskiego i przebudowanego przez Stanisława Augusta Poniatowskiego na pałac Na Wyspie. Oprócz budynków, pawilonów oraz wolnostojących rzeźb znajdują się tam cztery ogrody: Królewski, Romantyczny, Modernistyczny oraz Chiński.
Od 1960 zespół jest siedzibą Muzeum Łazienki Królewskie.
Historia
W średniowieczu w miejscu Łazienek znajdował się zwierzyniec służący jako miejsce polowań książąt mazowieckich.
W latach 80. XVII wieku ówczesny właściciel tego terenu, marszałek wielki koronny Stanisław Herakliusz Lubomirski, zbudował tam dwa pawilony: Ermitaż oraz bogato dekorowany pawilon Łaźni. Obydwa zostały zaprojektowane przez Tylmana z Gameren.
We wrześniu 1764 Ujazdów wraz ze zwierzyńcem został kupiony od Elżbiety (wdowy po Teodorze Lubomirskim) i jej syna Kacpra, przez Stanisława Augusta Poniatowskiego (w tamtym czasie jeszcze stolnika litewskiego). Przygotowując się do roli króla, szukał on poza miastem miejsca na swoją prywatną rezydencję. Na terenie dawnego zwierzyńca przeprowadzono prace melioracyjne i wykarczowano stare olchy. Jego przekształcanie w letnią rezydencję królewską – krajobrazowy park angielski ozdobiony pawilonami – rozpoczęto w 1774, po zarzuceniu rozpoczętego projektu przebudowy Zamku Ujazdowskiego. Pierwszym budynkiem zbudowanym przez króla w Łazienkach był Biały Domek. W 1784 w miejscu niewielkiej sadzawki powstałej w czasach Lubomirskego wykopano dwa duże stawy, na północ i południe od przebudowanego z pawilonu Łaźni pałacu Na Wyspie. Staw południowy otrzymał fantazyjną linię brzegową z romantyczną kępą, na której wzniesiono scenę Amfiteatru. Był on wzorowany na teatrze w Herkulanum. Drugi teatr na terenie Łazienek powstał w Starej Pomarańczarni.
W różnych częściach parku z bogatym drzewostanem liściastym i iglastym, z siecią dróg, ścieżek i kanałów, wzniesiono niewielkie budynki ogrodowe. Pomiędzy Białym Domkiem a pałacem Na Wyspie urządzono szeroką aleję nazwaną Promenadą, a na jej skrzyżowaniu z Drogą Wilanowską wzniesiono Altanę Chińską. Obszar parku powiększono od strony zachodniej przenosząc mieszkającą tam ludność do nowej osady – Nowej Wsi.
Wszystkie budynki wzniesione przez króla były utrzymane w stylu klasycyzmu.
Stanisław August Poniatowski, którego oficjalną siedzibą był należący do skarbu Rzeczypospolitej Zamek Królewski, przebywał w Łazienkach od końca maja do września. Gościł tam m.in. przedstawicieli innych państw, uczonych i literatów. Król mieszkał w przebudowanym z pawilonu Łaźni pałacu Na Wyspie, rodzina królewska w Białym Domku, wyżsi urzędnicy dworscy w pałacu Myślewickim, a niżsi urzędnicy i służba – w Wielkiej Oficynie. Od czasów Stanisława Augusta Poniatowskiego Łazienki były dostępne dla publiczności
W 1767 do Łazienek został przyłączony Belweder, gdzie w 1768 uruchomiono Królewską Fabrykę Farfurów.
Po śmierci króla (1798) Łazienki przeszły na własność jego bratanka Józefa Poniatowskiego, który w 1808 za długi przekazał Belweder Onufremu Kickiemu. Po śmierci Poniatowskiego w 1813, Łazienki stały się własnością siostry księcia, Marii Teresy z Poniatowskich Tyszkiewiczowej. Ta w 1817 sprzedała je carowi Aleksandrowi I. W 1818 wydzielono z nich północno-zachodnią część ogrodu z przeznaczeniem na Ogród Botaniczny. Po zakupie w tym samym roku przez rząd Królestwa Polskiego Belwederu z przeznaczeniem na siedzibę wielkiego księcia Konstantego, został on ponownie połączony z Łazienkami.
Romanowowie kontynuowali prace w Łazienkach. Wzniesiono m.in. Świątynię Sybilli (ok. 1820), Świątynię Egipską (1822) i Koszary Kantonistów (1826) oraz przebudowano Nową Kordegardę (1830). W 1846 w przebudowanym zachodnim pawilonie pałacu Na Wyspie powstała cerkiew św. Aleksandra Newskiego. Do Łazienek przywieziono z Nieborowa zakupioną przez cara Aleksandra II od Zygmunta Radziwiłła kolekcję drzew egzotycznych, na potrzeby której wzniesiono specjalny pawilon. Jej najważniejszą część stanowił największy w Europie zbiór drzew pomarańczowych (ponad 100 sztuk, z których ok. 70 liczyło 300–400 lat). Pochodzącą z Drezna kolekcję Radziwiłłowie otrzymali od Augusta II Mocnego.
W maju 1849 car Mikołaj podejmował w Łazienkach cesarza Franciszka Józefa. W podpisanym wtedy porozumieniu Rosja zobowiązała się do udzielenia Austrii pomocy wojskowej w celu stłumienia powstania na Węgrzech.
W 1891 park został ogrodzony. Po wybuchu I wojny światowej, w latach 1914–1915, Rosjanie ewakuowali z obiektów w Łazienkach ruchome wyposażenie wnętrz. Zostało ono zwrócone w 1921 na mocy traktatu ryskiego. Pozostawiona w Warszawie nieborowska kolekcja drzew pomarańczowych wymarzła w nieogrzewanych pomieszczeniach, a pawilon, w którym się znajdowała, został rozebrany po wojnie.
W okresie II Rzeczypospolitej Łazienki jako dawne mienie carskie przeszły na własność Skarbu Państwa. W 1926 w zachodniej części parku, przy Alejach Ujazdowskich, odsłonięto pomnik Fryderyka Chopina. W 1927 w południowo-wschodniej części Łazienek wybudowano hipodrom z drewnianymi trybunami, uznawany za jeden z najpiękniejszych tego typu obiektów w Europie.
Podczas obrony Warszawy we wrześniu 1939 kolekcje Państwowych Zbiorów Sztuki przewieziono do gmachu Muzeum Narodowego, a na terenie Łazienek stacjonowało wojsko.
W 1940 Łazienki zostały zamknięte przez niemieckie władze okupacyjne dla ludności polskiej. 31 maja 1940 Niemcy wysadzili w powietrze pomnik Chopina. Zlikwidowano jako instytucję Ogród Botaniczny, a jego teren przyłączono do Łazienek. Wiele dzieł sztuki zostało wywiezionych do rezydencji Hansa Franka w Krzeszowicach.
Po upadku powstania warszawskiego, w grudniu 1944, Niemcy oblali wnętrza pałacu Na Wyspie benzyną i podpalili. W ścianach częściowo spalonego budynku nawiercono otwory na dynamit, jednak nie wysadzono go w powietrze. Pożary zniszczyły także Ermitaż i Starą Kordegardę, a pałac Myślewicki, Biały Domek i Nową Pomarańczarnię zdewastowano. Zniszczono rośliny egzotyczne przechowywane w Starej i Nowej Pomarańczarni oraz uszkodzono niektóre rzeźby znajdujące się na terenie ogrodu. Straty w drzewostanie wyniosły ok. 25%.
Od 1959, od maja do września, pod odbudowanym pomnikiem Fryderyka Chopina organizowane są niedzielne koncerty chopinowskie, organizowane przez Towarzystwo im. Fryderyka Chopina i Stołeczną Estradę.
W kwietniu 1960 w Łazienkach utworzono muzeum, będące oddziałem Muzeum Narodowego w Warszawie. Do zwiedzania udostępniono siedem pierwszych odrestaurowanych sal pałacu Na Wyspie.
W latach 2012–2015 przeprowadzono kapitalny remont pałacu, a także Amfiteatru i Pałacu Myślewickiego oraz ich otoczenia. Z parkowych alejek całkowicie usunięto asfalt zastępując go kostką brukową lub nawierzchnią mineralną.
Powierzchnia Łazienek Królewskich wynosi ok. 76 ha, w tym powierzchnia wód 4,9 ha. Ogółem znajduje się tam ok. 40 budynków, z czego 10 o bardzo dużej wartości historycznej i artystycznej. Na teren parku prowadzi 10 bram.
Muzeum Łazienki Królewskie jest członkiem Stowarzyszenia Europejskich Rezydencji Królewskich (Association of European Royal Residences ).
Dyrektorzy Muzeum Łazienki Królewskie
Marek Kwiatkowski (1960–2008)
Jacek Czeczot-Gawrak (2008)
Przemysław Nowogórski (2009–2010)
Tadeusz Zielniewicz (od 2010–2017)
Zbigniew Wawer (od 2017)
Obiekty architektoniczne na terenie Łazienek Królewskich
Obiekty projektowane przez Tylmana z Gameren
Ermitaż (1683), przebudowany w 1777 przez Dominika Merliniego
Budynek Łaźni (Hippokrene) dla Stanisława Herakliusza Lubomirskiego, obecnie część pałacu Na Wyspie (1680–1690)
Obiekty projektowane przez Dominika Merliniego
Biały Domek (1774–1776)
Pałac Myślewicki (1775–1779)
Wodozbiór (1777–1778)
Ermitaż (po pożarze w 1777)
Nowa Kordegarda (1779–1780)
Stara Pomarańczarnia, zwana również Starą Oranżerią (1786–1788)
Pałac Na Wyspie (rozbudowa w latach 1788–1793, razem z Janem Chrystianem Kamsetzerem)
Obiekty projektowane przez Jana Christiana Kamsetzera
Pałac Na Wyspie (rozbudowa w latach 1788–1793 razem z Dominikiem Merlinim)
Stara Kordegarda (1791–1792)
Amfiteatr (1786, przebudowany w 1790)
Obudowa źródła (przy bramie od strony ul. Agrykola)
Obiekty projektowane przez Wilhelma Henryka Mintera
Wielka Oficyna (tzw. Podchorążówka, przebudowa, 1815)
Koszary Kantonistów (Koszary Inwalidów, Domek Ogrodnika), mieszczące Muzeum Łowiectwa i Jeździectwa (1826–1829)
Obiekty projektowane przez Jakuba Kubickiego
Belweder w Warszawie (przebudowa 1818–1822)
Świątynia Sybilli (ok. 1820)
Świątynia Egipska (prawdopodobnie 1819–1822)
Maneż w obrębie Belwederu (1823–1824)
Stajnia Kubickiego (1825–1826)
Nowa Kordegarda (1830).
Obiekty projektowane przez Adama Adolfa Loewego i Józefa Orłowskiego
Nowa Pomarańczarnia, zwana również Nową Oranżerią (1860)
Obiekty innych architektów
Dom Narutowicza (prawdopodobnie Andrzej Gołoński, ok. 1830)
Oberża (tzw. Nowa Austeria, lata 70. XVIII wieku, przebudowana w 1864, architekt nieznany)
Oranżeria Gotycka
Klub Cavallo
Ogrody
Ogród Królewski z XVIII wieku
Ogród Romantyczny z XIX wieku
Ogród Modernistyczny z XX wieku
Ogród Chiński
W 2015 przed Starą Pomarańczarnią powstał niewielki Ogród Holenderski.
Pomniki i rzeźby
Pomnik Fryderyka Chopina
Pomnik Jana III Sobieskiego
Pomnik Henryka Sienkiewicza
Popiersie Piotra Wysockiego
Rzeźba Jutrzenka Zofii Trzcińskiej-Kamińskiej
Popiersie Stanisława Augusta Poniatowskiego (odlew rzeźby André Le Bruna, od 2013 przy Białym Domku)
Popiersie Maurycego Mochnackiego (przy Świątyni Egipskiej)
Popiersie Aleksandra Kamińskiego (przy Świątyni Egipskiej)
Popiersie Cypriana Kamila Norwida (w pobliżu Oranżerii Gotyckiej)
Rzeźba Tankreda i Kloryndy (w pobliżu Amfiteatru)
Popiersie Eugeniusza Kwiatkowskiego (przed pałacem Myślewickim)
Popiersie Jana Kozietulskiego (Stanisław Jackowski, za pałacem Myślewickim)
Posąg Herkulesa (na północ od Białego Domku)
Popiersie Ignacego Jana Paderewskiego (przy Podchorążówce)
Popiersie Stanisława Wyspiańskiego (w pobliżu Amfiteatru)
Popiersie Józefa Bema (w pobliżu Muzeum Łowiectwa i Jeździectwa)